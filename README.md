# Mitä olen oppinut projekteista?
Suurin osa projekteista (Budjettisovellus, Koiratarha2 ja Koneoppiminen) on tehty ryhmätyönä kurssilla, jonka jälkeen olen jatkanut niiden kehittämistä omalla ajallani. Yleensä olen siistinyt koodia ja parantanut sen rakennetta uusien ominaisuuksien kehittämisen sijaan. Huomasinkin työskennellessä, että pidän jo olemassa olevan koodin muokkaamisesta selvemmäksi ja toimivammaksi.

## Koneoppimistehtävät: 
Opin käyttämään Python-kirjastoja datan käsittelyyn ja visualisoimiseen. Näitä kirjastoja ovat esimerkiksi:
- Pandas
- NumPy
- Seaborn
- Matplotlib.pyplot
- Scikit-learn
- NLTK
  
Lisäksi pääsin käyttämään **Google Colabia** ryhmäkoodaamisessa. Etäkoodasimme puheluyhteyden välityksellä ja vuorottelimme kirjoittajan roolissa. Kun yksi kirjoitti niin toiset kommentoivat tai etsivät ratkaisuja pulmiin.
  
Itsenäisesti työskennellessäni opin käyttämään **JupyterLabia** lokaalisti omassa kehitysympäristössäni.

## Koiratarha2.0:
Sovelluksen muodostavat erilliset **GraphQL-API-serveri**, **REST-autentikointiserveri**, **frontend** ja **NoSQL-tietokanta**. Opin datan siirtoa näiden osien välillä. Dataa siirrettiin esimerkiksi fetch-funktion ja http-kyselyjen avulla, ja tietokantayhteys MongoDB:en muodostettiinn Mongoosen avulla. Projekti koodattiin käyttämällä pääasiassa **TypeScriptiä**.
  
Olen vienyt projektin Azureen, mikä antoi kokemusta **Azuren peruskäytöstä** ja sovelluksen siirtämisestä pilveen. Vienti tapahtui **githubin Actionsien** avustuksella, jolloin ohjelmiston jokaiseen osaan konfiguroitiin tarvittavat ympäristömuuttujat sekä Azureen että githubiin.
  
Kurssilla keskityin pääasiassa backendin kehittämiseen. Kurssin jo loputtua refaktoroin lisäksi frontendin, ja muutokset ovat nähtävillä GitHubin historiassa.

## Kolikkosieppari:
Tässä projektissa opin käyttämään Pythonin pelikirjastoa **pygamea** ja luomaan yksinkertaista peligrafiikkaa sen avulla. Opin myös **itsenäisen työskentelyn aikataulutusta** ja **projektin hallintaa**, sillä kurssin toteutus oli täysin itsenäinen. Sain pelin valmiiksi aikatauluni mukaan erinomaisin tuloksin.

## Budjettisovellus:
Vastuualueitani tämän **Java-projektin** koodaus-osiossa olivat osa backendin toiminnallisuuksista sekä frontendin refaktorointi ja modernisointi **SceneBuilderin avulla**. Projektin suunnittelussa käytettiin **mvc-arkkitehtuuria**, joka jakaa ohjelmakoodin kolmeen osaan (model, view ja controller) sen toiminnallisuuden perusteella. Koodin kokoamiseen ja riippuvuuksien hallintaan käytettiin rakennusautomaatiotyökalu **Mavenia**. Projekti sisältää koodin lisäksi **teknisen dokumentaation** ja **käyttöohjeen**, joiden ansiosta sain arvokasta kokemusta kattavan dokumentaation laatimisesta. 

Projektin aikana tutustuin **scrum**-viitekehyksen mukaiseen ketterään ohjelmistokehitykseen. Kurssi kesti koko kevätlukukauden ja viikot jaettiin sprintteihin, joissa suoritettiin ennalta sovitut työtehtävät. Ketterä ohjelmistokehitys kasvoi osaksi työskentelytapaani ja olen saanut vahvistusta sille myös myöhemmissä ryhmätyöprojekteissa.
  
Opin konkreettisesti **suunnittelun merkityksen**, sillä sovelluksen frontend refaktoroitiin kokonaan työskentelyn edetessä. Kattavammalla suunnittelulla olisi voinut mahdollisesti vähentää päällekkäistä työtä ja näin säästää sekä voimia että aikaa. Motivaationi työskentelyn suunnitteluun nousikin tämän kokemuksen jälkeen selvästi.

## Yleistä:
Olen huomannut että frameworkien ja kirjastojen tuntemus on tärkeää, sillä ne tehostavat ja automatisoivat työskentelyä. Niiden käyttö vaatii kuitenkin usein enemmän perehtymistä dokumentaatioon tai tutoriaaleihin kuin ohjelmointikielten käyttö. Kielten opiskelussa toiminut luovuus ja arvailu ei frameworkien kanssa enää toiminutkaan yhtä hyvin. Tämän takia olen nykyään tottunut käyttämään dokumentaatioita ja tutoriaaleja osana työskentelyäni.
  
Esimerkiksi Vite ja Maven ovat työkaluja, jotka eivät toimi oikein, jos tiedostorakenne ei vastaa työkalun odottamaa rakennetta. Budjettisovellusprojektissa korjasin tiedostorakenteen, minkä ansiosta Maven toimii siinä nyt ongelmitta. Nämä muutokset ovat nähtävillä GitHubin historiassa.
