# Mitä olen oppinut projekteista?
Suurin osa projekteista (Budjettisovellus, Koiratarha2 ja Koneoppiminen) on tehty ryhmätyönä kurssilla, jonka jälkeen olen jatkanut niiden kehittämistä omalla ajallani. Yleensä olen siistinyt koodia ja parantanut sen rakennetta uusien ominaisuuksien kehittämisen sijaan. Huomasinkin työskennellessä, että pidän jo olemassa olevan koodin muokkaamisesta selvemmäksi ja toimivammaksi.

## Koneoppimistehtävät: 
Opin käyttämään Python-kirjastoja datan käsittelyyn ja visualisoimiseen. Näitä kirjastoja ovat esimerkiksi:
- Pandas
- NumPy
- Seaborn
- Matplotlib.pyplot
- Scikit-learn
- NLTK
  
Lisäksi pääsin käyttämään **Google Colabia** ryhmäkoodaamisessa. Etäkoodasimme puheluyhteyden välityksellä ja vuorottelimme kirjoittajan roolissa. Kun yksi kirjoitti niin toiset kommentoivat tai etsivät ratkaisuja pulmiin.
  
Itsenäisesti työskennellessäni opin käyttämään **JupyterLabia** lokaalisti omassa kehitysympäristössäni.

## Koiratarha2.0:
Projektissa opin datan siirtoa ohjelman eri osien välillä, sillä sovelluksen muodostavat erilliset **GraphQL-API-serveri**, **REST-autentikointiserveri**, **frontend** ja **NoSQL-tietokanta**. Dataa siirretään esimerkiksi fetch-funktion ja http-kyselyjen avulla, ja tietokantayhteys MongoDB:en muodostetaan Mongoosen avulla.  
  
Projektissa käytettiin pääasiassa **TypeScriptiä** ja sainkin siitä hyvän tuntuman käytännön tekemisellä. Pienenä kritiikkinä voisin mainita, että käytimme TypeScriptin automaattista tyypitystä reilusti, joten tyyppejä on näkyvissä koodissa rajoitetusti. Koodin ymmärrettävyyden helpottamiseksi tyypitkin voisivat olla useammin näkyvillä. Haluisinkin kehittyä vielä lisää tyyppien kirjoittamisen kanssa.
  
Olen vienyt projektin Azureen, mikä antoi kokemusta **Azuren peruskäytöstä** ja sovelluksen siirtämisestä pilveen. Vienti tapahtui **githubin Actionsien** avustuksella, jolloin ohjelmiston jokaiseen osaan konfiguroitiin tarvittavat ympäristömuuttujat sekä Azureen että githubiin.
  
Kurssilla keskityin pääasiassa backendin kehittämiseen. Kurssin jo loputtua refaktoroin lisäksi frontendin, ja muutokset ovat nähtävillä GitHubin historiassa.

## Kolikkosieppari:
Tässä projektissa opin käyttämään Pythonin pelikirjastoa ja luomaan yksinkertaista peligrafiikkaa. Lisäksi opin itsenäisen työskentelyn aikataulutusta ja projektin hallintaa, sillä kurssin toteutus oli täysin itsenäinen. Sain pelin valmiiksi aikatauluni mukaan erinomaisin tuloksin.

## Budjettisovellus:
Vastuualueitani tämän Java-projektin koodaus-osiossa olivat osa backendin toiminnallisuuksista sekä frontendin refaktorointi ja modernisointi SceneBuilderin avulla. Projekti sisältää koodin lisäksi teknisen dokumentaation ja käyttöohjeen, joiden ansiosta sain arvokasta kokemusta kattavan dokumentaation laatimisesta. 

Projektin aikana tutustuin scrum-viitekehyksen mukaiseen ketterään ohjelmistokehitykseen. Kurssi kesti koko kevätlukukauden ja viikot jaettiin sprintteihin, joissa suoritettiin ennalta sovitut työtehtävät.
  
Opin projektin aikana konkreettisesti suunnittelun merkityksen, sillä sovelluksen frontend refaktoroitiin kokonaan työskentelyn edetessä. Kattavammalla suunnittelulla olisi voinut mahdollisesti vähentää päällekkäistä työtä ja näin säästää sekä voimia muihin tehtäviin että työaikaa.

## Suunnittelumallit:
Näiden tehtävien avulla opin teoreettisia tapoja kirjoittaa tehokasta ja toimivaa koodia. Kuten kurssin luennolla todettiin: "Miksi keksiä pyörää uudestaan, kun olemassa on jo toimivat ja tehokkaat periaatteet koodin suunnitteluun." Pääsin syventämään Java-osaamistani tutustumalla näihin menetelmiin.

## Yleistä:
Olen huomannut että frameworkien ja kirjastojen tuntemus on osoittautunut tärkeäksi, sillä ne tehostavat ja automatisoivat työskentelyä. Niiden käyttö vaatii kuitenkin usein enemmän perehtymistä dokumentaatioon tai tutoriaaleihin kuin ohjelmointikielten käyttö. Kielten opiskelussa toiminut luovuus ja arvailu ei frameworkien kanssa enää toiminutkaan yhtä hyvin. Tämän takia olen nykyään tottunut käyttämään dokumentaatioita ja tutoriaaleja osana työskentelyäni.
  
Esimerkiksi Vite ja Maven ovat työkaluja, jotka eivät toimi oikein, jos tiedostorakenne ei vastaa työkalun odottamaa rakennetta. Budjettisovellusprojektissa korjasin tiedostorakenteen, minkä ansiosta Maven toimii siinä nyt ongelmitta. Nämä muutokset ovat nähtävillä GitHubin historiassa.
